<img src="http://www.mma.hu/documents/10180/5771699/MMAlogoC_1_haromsoros_szeles.png/1d396341-9539-4065-9b40-ad50cbf694e9?t=1411637513000";"/>

http://www.mma.hu/az-akademia/-/event/10180/a-nemzet-muvesze-dij

Az Országgyűlés a magyar művészeti élet kimagasló teljesítményt nyújtó, leginkább elismert – megelőzőleg Kossuth-díjban részesített és 65. életévét, táncművész, valamint cirkuszművész esetében 50. életévét betöltött – képviselőinek személyes megbecsülése, méltó életkörülményeinek biztosítása céljából alapította a Nemzet Művésze díjat 2013-ban. (Jogszabályi helyek: MMA tv. 28/A. § – 28/K. §-ok; Alapszabály 1. számú melléklete.)
A díj az alábbi művészeti területeken adományozható: színházművészet, irodalom, zeneművészet, képzőművészet, filmművészet, építőművészet, táncművészet, iparművészet, fotóművészet, népművészet, valamint cirkuszművészet. A Nemzet Művésze címet egyidejűleg legfeljebb 70 személy viselheti. Idén, mivel nincs Kossuth-díjas cirkuszművész, 69 főt választottak. A három korábbi elismerés – Nemzet Színésze, Magyar Mozgókép Mestere, Magyar Állami Operaház Mesterművésze – viselése nem zárja ki a Nemzet Művésze cím elnyerését. Azoknak viszont, akik a négy díjból többet is megkapnak, választaniuk kell, melyik után vesznek fel életjáradékot.
 
A díjazott az adományozásról okiratot kap, jogosult a Nemzet Művésze cím viselésére, és az adományozást követő hónap első napjától élete végéig havi életjáradékban részesül. Az életjáradék havi összege az öregségi nyugdíj mindenkori legkisebb összegének a huszonháromszorosa, 2014-ben tehát – a 2013-as minimálnyugdíj összegének (28.500 Ft) megfelelően – 655.500 Ft.
 
A díj odaítéléséről a 11 Kossuth-díjjal kitüntetett művész alkotta Nemzet Művésze díj Bizottság dönt, melynek elnöke az MMA elnöke, amennyiben Kossuth-díjjal kitüntetett személy. A Bizottság 2 tagját a kultúráért felelős miniszter, 8 tagját a Bizottság elnöke kéri fel, legfeljebb 3 évre. A Bizottság tagjai 2014-ben: Fekete György, valamint Aknay János, Eperjes Károly (az Emberi Erőforrások Minisztériumának delegáltjai) és Dárday István, Dévényi Sándor, Kalász Márton, Kiss János, Kobzos Kiss Tamás, Kubik Anna, Medveczky Ádám, Orosz István (az MMA elnöke által felkért delegáltak).
